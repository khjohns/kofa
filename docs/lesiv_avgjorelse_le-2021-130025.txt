Utskrift fra Lovdata - 10.02.2026 14:19
 
 
Eidsivating lagmannsrett - Kjennelse - LE-2021-130025 Lagmannsretten har kommet til at anken skal forkastes og bemerker:
 
 
Instans
Eidsivating lagmannsrett – Kjennelse
Dato
2021-09-29
Publisert
LE-2021-130025
Stikkord
Sivilprosess. Midlertidig forføyning. Kvalifikasjonskrav. Anskaffelsesloven § 4. Anskaffelsesforskriften. Tvisteloven § 34-2.
Sammendrag
Saken gjaldt begjæring om midlertidig forføyning i sak om offentlig anskaffelse. Anført hovedkrav var at leverandøren som vant anbudskonkurransen skulle ha vært avvist blant annet på grunn av manglende oppfyllelse av kvalifikasjonskravet i konkurransegrunnlaget. Lagmannsretten kom som tingretten til at hovedkravet var sannsynliggjort. Anken ble forkastet.
Saksgang
Østre Innlandet tingrett TOIN-2021-62989 – Eidsivating lagmannsrett LE-2021-130025 (21-130025ASK-ELAG/).
Parter
Stange kommune (advokat Trude Holmen) mot Martin M Bakken AS (advokat Isabell Annika Fjetland).
Forfatter
Lagdommer Dagny Raa, lagdommer Kjersti Lund og lagdommer Ørnulf Røhnebæk.
Sist oppdatert
2022-10-19
 
Innholdsfortegnelse
Eidsivating lagmannsrett - Kjennelse - LE-2021-130025 Lagmannsretten har kommet til at anken skal forkastes og bemerker:
Innholdsfortegnelse
Lagmannsretten har kommet til at anken skal forkastes og bemerker:
Om Ecosør AS skulle ha vært avvist fra konkurransen fordi kvalifikasjonskravet om erfaring ikke var oppfylt
Om Ecosør AS skulle ha vært avvist fra konkurransen fordi forpliktelseserklæringene ikke var vedlagt det opprinnelige tilbudet
Sakskostnader
 
 
 
Lagmannsretten har kommet til at anken skal forkastes og bemerker:
Ankesaken avgjøres etter skriftlig behandling i tråd med hovedregelen i 
tvisteloven § 29-15
 første ledd. Ingen av partene har krevd muntlig forhandling. Lagmannsretten finner ikke at hensynet til forsvarlig og rettferdig rettergang tilsier at det holdes muntlig forhandling, jf. 
§ 29-15
 annet ledd.
Etter 
tvisteloven § 34-2
 må saksøkeren som hovedregel sannsynliggjøre et krav og en sikringsgrunn for at en begjæring om midlertidig forføyning skal kunne tas til følge. Det er i utgangspunktet tilstrekkelig med alminnelig sannsynlighetsovervekt, altså at det er mer sannsynlig at saksøkeren vil nå frem med sitt hovedkrav i en etterfølgende rettssak, enn at de ikke vil det, jf. 
Rt-2012-277 avsnitt 23
. Det er uomtvistet at det foreligger sikringsgrunn. Kommunen har heller ikke gjort gjeldende at interesseavveiningen etter 
tvisteloven § 34-1
 annet ledd er til hinder for at forføyning besluttes dersom hovedkravet er sannsynliggjort.
Ankemotparten har som hovedkrav gjort gjeldende at Ecosør AS som vinnende leverandør skulle vært avvist fra konkurransen som følge av manglende oppfyllelse av kvalifikasjons- kravet i konkurransegrunnlaget punkt 4.2. Det er gjort gjeldende at kommunen har opptrådt i strid med 
anskaffelsesloven § 4
 både ved å ha gått utover sitt innkjøpsfaglige skjønn ved 
tolkningen
 og 
anvendelsen
 av kravet om erfaring fra tilsvarende entreprise av «tilsvarende størrelse, verdi og kompleksitet», samt ved å be om ettersendelse av forpliktelseserklæringer i strid med konkurransegrunnlaget punkt 4.1.
Lagmannsretten har funnet kravet sannsynliggjort på begge disse alternative grunnlagene, og kan i det vesentlige slutte seg til tingrettens vurderinger. Lagmannsretten vurderer først om kommunen har gått ut over sitt innkjøpsfaglige skjønn ved tolkningen av kvalifikasjons- kravet.
 
Om Ecosør AS skulle ha vært avvist fra konkurransen fordi kvalifikasjonskravet om erfaring ikke var oppfylt
I konkurransegrunnlaget punkt 4.2 er henholdsvis kvalifikasjons- og dokumentasjonskravet formulert slik:
«Leverandøren skal vise til erfaring fra entreprise av tilsvarende størrelse, verdi og kompleksitet. Dokumentasjon: Beskrivelse av leverandørens 3 mest relevante oppdrag i løpet av de siste 5 årene. Referansene må synliggjøre erfaring fra totalentreprise av sammenlignbar størrelse, verdi og kompleksitet til offentlig byggherre. (...)»
Lagmannsretten legger som tingretten følgende generelle prinsipper til grunn for tolkningen av kvalifikasjonskravene, inntatt fra 
LB-2017-156250
:
«Det skal foretas en objektiv tolkning av kvalifikasjonskravene, jf. 
LB-2016-104212
. Innholdet i kravene må fastlegges med utgangspunkt i hvordan en rimelig opplyst og normalt påpasselig tilbyder ville forstått disse, jf. 
KOFA-2016-146 avsnitt 23
. Utgangspunktet må tas i en naturlig språklig forståelse av de formuleringene som er brukt, jf. 
KOFA-2014-81 avsnitt 53
 og 
KOFA-2016-146 avsnitt 19
, men også formålet med bestemmelsene, systembetraktninger og andre reelle hensyn kan trekkes inn, jf. 
Rt-2012-1729
 (Mika) og 
KOFA-2016-146 avsnitt 19
. Det nærmere innholdet i kvalifikasjonskravene må fastlegges på bakgrunn av de tilhørende dokumentasjons- kravene og hva kontrakten går ut på, herunder kravspesifikasjonen og øvrige kontraktsdokumenter lest i sammenheng, jf. 
KOFA-2013-79 avsnitt 37
 og 
KOFA-2012-107
.
Oppdragsgiver kan ikke legge til grunn en snevrere eller videre fortolkning av kvalifikasjonskravene enn det som følger naturlig av ordlyden sett i sammenheng med kunngjøringen og konkurransegrunnlaget for øvrig, jf. Dragsten, op.cit., s. 503.
... ..
Hvordan kvalifikasjonskravet skal forstås må med andre ord avgjøres konkret, jf. 
KOFA-2016-146 avsnitt 22
.»
Etter 
anskaffelsesforskriften § 24-2
 første ledd bokstav a skal offentlige oppdragsgivere avvise en leverandør som ikke oppfyller kvalifikasjonskravene. Manglende oppfyllelse av et dokumentasjonskrav gir derimot kun avvisningsplikt dersom fraværet av den etterspurte dokumentasjonen gjør at leverandøren ikke kan anses å oppfylle det tilhørende kvalifikasjonskravet. Dokumentasjonskravet angir hvilken informasjon tilbyder må sende inn for å dokumentere oppfyllelse av kvalifikasjonskravet. Det er dermed et grunnleggende skille mellom kvalifikasjonskrav og dokumentasjonskrav, jf. 
anskaffelsesforskriften § 16-1
.
Lagmannsretten finner imidlertid at dokumentasjonskravet vil være relevant ved tolkningen av innholdet i kvalifikasjonskravet, og slutter seg til tingrettens vurdering av dette med henvisning til rettspraksis, nemndspraksis og juridisk teori. Lagmannsretten er enig med ankemotparten i at det i denne forbindelse må vektlegges at krav om «erfaring fra entreprise av tilsvarende størrelse, verdi og kompleksitet» er inntatt i kvalifikasjonskravet, og dermed ikke kun er et dokumentasjonskrav. Konkurransegrunnlaget er formulert slik at ordlyden i kvalifikasjonskravet i seg selv er spesifikk, og ordlyden kan for øvrig heller ikke forstås slik at det er et klart skille mellom kvalifikasjonskrav og dokumentasjonskrav.
Lagmannsretten slutter seg videre til tingretten tolkning av kvalifikasjonskravet og inntar følgende fra kjennelsen:
«Etter rettens syn viser en naturlig språklig tolkning av kvalifikasjonskravet med utgangspunkt i ordlyden, at kravet om erfaring fra entrepriser av «tilsvarende størrelse, verdi og kompleksitet», inneholder kumulative vilkår og ikke alternative. Dersom det dreide seg om alternative vilkår ville det f.eks. vært mer naturlig å bruke proposisjonen «eller» istedenfor «og» i oppregningen.
Retten viser også til at formålet med kvalifikasjonskrav er å sikre at leverandørene er egnet og har evne til å gjennomføre kontrakten. Det er derfor naturlig at det er stilt krav om erfaring fra flere vesentlige sider ved kontrakten, og ikke bare ved enkelte, eventuelt alternative, sentrale side ved kontrakten. Etter rettens syn kan det være stor forskjell på kun å ha erfaring med store, men enkle prosjekter med lav verdi, eller erfaring med kompliserte prosjekter med lav verdi og liten størrelse, kontra det å ha erfaring som inkluderer alle de tre elementene.
Retten er derfor ikke enig med kommunen når den har fremholdt at den står fritt til å foreta en bred og samlet vurdering av om en leverandør har erfaring til å gjennomføre prosjektet. Hvis kommunen mente det ikke var nødvendig med erfaring knyttet til de tre nevnte elementer, og ønsket å stå friere i vurderingen av om kvalifikasjonskravet var oppfylt, var det ikke nødvendig å nevne verken verdi, størrelse eller kompleksitet i kvalifikasjonskravet.
(...)
Det å stille krav om «erfaring», tilsier et krav om at leverandøren må ha utført et oppdrag flere ganger. En entreprenør har ut fra en naturlig språklig forståelse av begrepet ikke erfaring ved å ha utført et oppdrag en gang. Hvor mange ganger som skal til for å ha erfaring, kan imidlertid være gjenstand for skjønn, men ut fra dokumentasjonskravet er det naturlig å tolke «erfaring» i denne konteksten som minst tre ganger, jf. også dokumentasjonskravets ordlyd der det fremgår at referanse- prosjektene «må synliggjøre dette». Det synes for øvrig å være vanlig å ha et dokumentasjonskrav relatert til tre referanseprosjekter hvilket etter rettens syn underbygger at man med kravet om «erfaring» i saker om offentlige anskaffelser, mener minst tre oppdrag.
På samme måte mener retten man også må tolke begrepet «tilsvarende» i lys av dokumentasjonskravet og sentrale elementer i kontrakten. Og da er det relevant at kontrakten gjelder en totalentreprise som kan være vesentlig mer utfordrende enn andre entrepriser. I tillegg kommer at byggherren er en kommune som er bundet av anskaffelsesregelverket og som kan ha mer formelle beslutningsprosesser og flere formelle krav å forholde seg til, enn en privat byggherre. Det gir derfor naturlig mening å tolke «tilsvarende» som et krav om erfaring både med totalentreprise og offentlig byggherre slik dokumentasjonskravet skal vise at entreprenøren har. Retten er derfor ikke enig med kommunen i at «tilsvarende» gir rom for betydelig slingringsmonn.»
Etter dette finner lagmannsretten ikke at tingrettens tolkning av kvalifikasjonskravet er strengere enn det som følger av ordlyden i konkurransegrunnlaget. Lagmannsretten er enig med ankemotparten i at kommunen ved å kreve at prosjektene skal være sammenlignbare i gitte henseender har bundet sitt innkjøpsfaglige skjønn. Det kan derfor ikke være rom for en vurdering av om leverandørene «samlet sett har dokumentert tilstrekkelig erfaring», slik kommunen gjør gjeldende.
Lagmannsretten finner videre at det ikke kan være avgjørende at enkelte av de øvrige leverandørene ikke er kvalifiserte etter tingrettens tolkning av kvalifikasjonskravet. Som nevnt skal ordlyden i kvalifikasjonskravet tolkes objektivt med utgangspunkt i hvordan en «rimelig opplyst og normalt påpasselig tilbyder» ville ha forstått disse. Det at andre tilbydere ikke oppfyller kvalifikasjonskravet sier for øvrig ikke nødvendigvis noe om hvordan disse har tolket kravet. Hvorvidt andre av leverandørene i denne anbudskonkurransen kan ha tolket kravet på tilsvarende måte som Ecosør AS og kommunen, endrer uansett ikke lagmannsrettens vurdering.
Tingretten fant at Ecosør AS ikke oppfylte kvalifikasjonskravet i konkurransen om erfaring fra totalentreprise til offentlige byggherre av tilsvarende størrelse, verdi og kompleksitet, og at kommunen derfor har overskredet sitt innkjøpsfaglige skjønn når den tildelte kontrakten til Ecosør AS. Tingretten begrunnet dette slik:
«(...) Det at kommunen har lagt til grunn en annen fortolking av kvalifikasjonskravet tyder i seg selv på at kommunen har gått utenfor sitt innkjøpsfaglige skjønn.
Når det gjelder den konkrete vurderingen, viser retten i tillegg til at ingen av referanseprosjektene synes å tilfredsstille samtlige fem elementer som ligger i kvalifikasjonskravet «erfaring». Det vises eksempelvis til at Ecosør kun har oppgitt ett referanseoppdrag som både var totalentreprise og til offentlig byggherre; nemlig Lunden skole. Kontraktsverdien av det prosjektet var ca. MNOK 100, dvs. under halvparten av anslått kontraktssum for nye Stange ungdomsskole. Størrelsen på utbygningen på Lunden skole var ca 2 800 m2, dvs. godt under halvparten av bruttoareal for nye Stange ungdomsskole som var anslått til å være 6 519 m2.
Det andre referanseprosjektet til Ecosør – Hellandskollen – er en totalentreprise til privat byggherre som var et kombinert nærings- og leilighetsbygg. Kontraktsverdien var under halvparten av anslått kontraktssum til prosjektet nye Stange ungdomsskole. Endelig vises det til at Jotuntoppen bo og servicesenter ikke var en totalentreprise, men en generalentreprise. Også der var kontraktsverdien under halvparten av anslått kontraktssum til prosjektet nye Stange ungdomsskole.
Når det gjelder kvalifikasjonskravet kompleksitet, er dette et mer skjønnspreget begrep som det ikke er like lett å fastlegge det nærmere innholdet i. Retten har derfor ikke funnet det nødvendig å vurdere hvorvidt dette kravet er oppfylt.»
Lagmannsretten slutter seg til tingrettens vurderinger. Det som er gjort gjeldende i anken endrer ikke lagmannsrettens vurdering. Lagmannsretten finner derfor som tingretten at det er sannsynliggjort at Ecosør AS skulle vært avvist fra konkurransen, jf. anskaffelses- forskriften 
§ 24-2
 første ledd bokstav a.
 
Om Ecosør AS skulle ha vært avvist fra konkurransen fordi forpliktelseserklæringene ikke var vedlagt det opprinnelige tilbudet
Ankemotparten har gjort gjeldende at Ecosør AS skulle vært avvist på grunn av manglende oppfyllelse av kvalifikasjonskravet om ansvarsretter for påkrevde fag, ettersom det i tilbudet ikke er synliggjort slik kompetanse og det heller ikke foreligger lovlig adgang til å ta de ettersendte opplysninger i betraktning.
Det fremgår av konkurransegrunnlaget punkt 4.1 at underskrevet forpliktelseserklæring skal vedlegges tilbudet dersom totalentreprenøren ikke selv oppfyller kvalifikasjonskravet. Lagmannsretten legger til grunn som uomtvistet at Ecosør AS ikke selv har ansvarsrett for alle relevante fag, og derfor er avhengig av støtte fra andre virksomheter. Det er også uomtvistet at Ecosør AS ikke vedla forpliktelseserklæringer ved inngivelse av tilbudet 22. mars 2021, men ettersendte disse 15. april 2021, det vil si dagen etter at kommunen etterspurte disse og dagen før kommunen meddelte at kontrakten skulle tildeles Ecosør AS.
Etter 
anskaffelsesforskriften § 23-6
 tredje ledd er det ikke tillatt å gjennomføre forhandlinger i en åpen anbudskonkurranse. Adgang til ettersending og avklaring av opplysninger og dokumentasjon er regulert i forskriften 
§ 23-5
 som lyder slik:
(1) Oppdragsgiveren kan skriftlig be leverandørene ettersende, supplere, avklare eller utfylle mottatte opplysninger og dokumentasjon innen en kort tilleggsfrist dersom opplysningene eller dokumentasjonen synes å inneholde feil eller uklarheter eller dersom bestemte opplysninger eller dokumenter mangler.
(2) En ettersending, supplering, avklaring eller utfylling etter første ledd skal ikke medføre at tilbudet forbedres.
Lagmannsretten legger til grunn at ettersendelsesadgangen etter retts- og nemndspraksis er snever, samt at ettersendelse av forpliktelseserklæringer forutsetter at det fremgår av tilbudet at tilbyderen mente å støtte seg på de oppgitte støttende virksomhetene, samt at disse virksomhetene mente å avgi støtte, jf. blant annet 
KOFA-2020-254 avsnitt 31
. Lagmannsretten er videre enig med ankemotparten i at kommunen i dette tilfellet uansett har begrenset sin adgang til å be om ettersending av forpliktelseserklæring gjennom svar på spørsmål 53 i konkurransegrunnlaget. I svaret fremgår det at forpliktelseserklæring skal vedlegges tilbudet og at det ikke er adgang til ettersending.
Tingretten fant at ettersending av forpliktelseserklæringene utgjør en forbedring av tilbudet fra Ecosør AS, jf. 
anskaffelsesforskriften § 23-5
 annet ledd, og at det innebærer et brudd på likhetsprinsippet i 
anskaffelsesloven § 4
 at kommunen ba om ettersendelse og vektla de ettersendte forpliktelseserklæringene. Tingretten begrunnet dette slik:
«Kommunen har anført at når det er oppgitt underleverandører innen nødvendige fag, så foreligger bindende tilbud fra underleverandører på tilbudstidspunktet som innebærer at disse «mente å avgi støtte».
Retten er ikke enig i dette og viser til at Ecosør i sitt opprinnelige tilbud ikke hadde opplyst i ESPD-skjemaet at selskapet hadde til hensikt å støtte seg på andre aktører for å oppfylle kravet til ansvarsretter. Underentreprenørene var listet opp ved navn på grunnlag av inngitt pristilbud – uavhengig av om underleverandørene var nødvendige for å oppfylle kravet til ansvarsretter. Det er heller ikke fremlagt dokumentasjon eller på annen måte sannsynliggjort bindende avtale mellom Ecosør og de under- leverandørene som var listet opp i tilbudet. Daglig leder i Ecosør, Jon Olav Bråten, forklarte at selskapet på tilbudstidspunktet ikke hadde inngått bindende avtaler med underleverandørene og at de hadde mottatt tilbud fra flere tilbydere på ulike fagområder. De underleverandørene som var oppført i tilbudet, var ikke på tilbudstids- punktet kjent med at de var oppført, og Ecosør pleide «å sitte stille i båten» til kontrakt var signert. Det vanlige var at Ecosør tok avklaringsrunder med underentreprenørene om pris og annet som måtte avklares, etter at de hadde signert kontrakt, og at to eller tre underentreprenører innen hvert fag ble kalt inn til forhandlinger, noe som kunne resultere i at underentreprenører ble byttet ut og/eller prisen ble forhandlet ned. Bråten forklarte videre at det var et vanskelig marked for tiden og at Ecosør etter tildelingen hadde mottatt flere henvendelser fra firmaer som ønsket å være underleverandører og som selv presset prisene ned.
Retten kan etter dette ikke se at pristilbudene som er oppgitt hverken viser at Ecosør mente å støtte seg på de aktuelle ressursene eller at de aktuelle ressursene mente å avgi støtte.
Det fremgår av spørsmål 53 at dette ble stilt av MMB nettopp for å unngå å «låse valg av underentreprenør i prosjektering og gjennomføring i denne fasen mht. helhets- vurderinger og påvirkning av den totale tilbudspris», slik Øystein Nordal også redegjorde for i sin partsforklaring. Nordal forklarte at de innhentet tilbud på flere ulike underleveranser i arbeidet med utarbeidelsen av tilbudet til kommunen, men at de mistet viktig forhandlingsrom på pris når de gjennom innhenting av forpliktelses- erklæringene måtte gjøre det klart for vedkommende underleverandør at de var forpliktet til å bruke denne. Han mente at MMBs totale tilbudspris ville ha vært lavere dersom de fikk mulighet til å ettersende forpliktelseserklæringer. Dette viser etter rettens syn at det kan ha medført en prismessig fordel for Ecosør at selskapet ble gitt adgang til å ettersende forpliktelseserklæringer, noe som innebærer en konkurranse- fordel for Ecosør overfor de andre tilbyderne i konkurransen.»
Tingretten fant etter dette at Ecosør AS opprinnelige tilbud inneholdt vesentlige avvik fra anskaffelsesdokumentene fordi forpliktelseserklæringer ikke var vedlagt tilbudet, og at det derfor er sannsynliggjort at Ecosør AS skulle vært avvist, jf. 
anskaffelsesforskriften § 24-8
 første ledd bokstav b.
Lagmannsretten slutter seg også på dette punkt til tingrettens vurderinger. Ankemotparten har også på dette punkt sannsynliggjort et hovedkrav. Det som er gjort gjeldende i anken endrer ikke lagmannsrettens syn.
Vilkårene for midlertidig forføyning er oppfylt, jf. 
tvisteloven § 34-2
. Anken blir etter dette å forkaste.
 
Sakskostnader
Ankemotparten har etter dette vunnet ankesaken, og har etter hovedregelen i 
tvisteloven § 20-2
 første ledd krav på å få erstattet sine sakskostnader. Lagmannsretten finner ikke at det foreligger tungtveiende grunner som gjør det rimelig å frita ankende part helt eller delvis for erstatningsansvaret, jf. 
tvisteloven § 20-2
 tredje ledd.
Ankemotparten har krevd dekket sakskostnader for lagmannsretten for prosessfullmektigens arbeid med saken (40 timer á 3 060 kroner) med til sammen 122 400 kroner. Lagmannsretten legger til grunn at kravet er inkludert merverdiavgift og tar kravet til følge, jf. 
tvisteloven § 20-5
 første ledd.
Kjennelsen er enstemmig.
SLUTNING
1.
Anken forkastes.
 
2.
I sakskostnader for lagmannsretten betaler Stange kommune 122 400 – etthundreogtjue- totusenfirehundre – kroner til Martin M Bakken AS innen 2 – to – uker etter forkynnelsen av kjennelsen.
