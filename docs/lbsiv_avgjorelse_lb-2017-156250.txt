Utskrift fra Lovdata - 10.02.2026 14:19
 
 
Borgarting lagmannsrett - Kjennelse - LB-2017-156250 Lagmannsretten ser slik på saken:
 
 
Instans
Borgarting lagmannsrett – Kjennelse
Dato
2018-02-09
Publisert
LB-2017-156250
Stikkord
Sivilprosess. Midlertidig forføyning. Offentlige anskaffelser.
Sammendrag
Tildeling av drifts- og vedlikeholdsavtale for elektriske anlegg langs riks- og fylkesveier i Sogn og Fjordane ble stanset av midlertidig forføyning på grunn av brudd på reglene om offentlige anskaffelser. Valgt tilbyder skulle vært avvist fra konkurransen som ikke kvalifisert for oppdraget. Anke forkastet, med en noe annen begrunnelse enn i første instans.
Saksgang
Oslo byfogdembete TOBYF-2017-55257 – Borgarting lagmannsrett LB-2017-156250 (17-156250ASK-BORG/04).
Parter
Sogn og Fjordane fylkeskommune og Staten v/Samferdselsdepartementet (for disse: advokat Anne Hesjedal Sending) mot Bmo Elektro AS (advokat Morten Goller).
Forfatter
Lagdommer Fanny Platou Amble, lagmann Torkjel Nesheim og lagdommer Thore Rønning.
 
Innholdsfortegnelse
Borgarting lagmannsrett - Kjennelse - LB-2017-156250 Lagmannsretten ser slik på saken:
Innholdsfortegnelse
Lagmannsretten ser slik på saken:
 
 
 
Lagmannsretten ser slik på saken:
Tvisten gjelder om BMO Elektro har sannsynliggjort hovedkravet, 
tvisteloven § 34-2
 andre ledd. Det er ikke omtvistet at forføyningsbegjæringen i så fall skal tas til følge. Hovedkravet går, som nevnt innledningsvis, ut på at tildeling av kontrakten til BKK Enotek var ulovlig fordi selskapet ikke var kvalifisert og derfor skulle vært avvist fra konkurransen.
Partene er enige om at Oslo byfogdembete har tatt riktige rettslige utgangspunkter når det gjelder tolkning av praktisering av kvalifikasjonskravene ved en offentlig anskaffelse, og lagmannsretten er enig i det. For oversiktens skyld gjengis fra avsnitt 4.2 i kjennelsen:
Oppdragsgiver har en betydelig skjønnsfrihet når det gjelder å fastsette hvilke kvalifikasjonskrav som skal stilles og hvor strenge kravene skal være for å oppfylle formålet – å sikre kontraktsmessig oppfyllelse. Kvalifikasjonskravene skal oppfylle de grunnleggende kravene i 
anskaffelsesloven § 5
, herunder være så klart utformet at en normaltilbyder kan forstå innholdet i dem og utlede hvilke konkrete betingelser som stilles for deltakelse i konkurransen, jf. Dragsten, Offentlige anskaffelser – regelverk, praksis og løsninger, 2013, s. 325. De generelle kravene til likebehandling og forutberegnelighet/klarhet – slik disse er utlagt i 
Rt-2008-1705
 (Trafikk og Anlegg AS) avsnitt 33 og 34 – gjelder også her. Ønsker oppdragsgiver å vektlegge en helt spesifikk erfaring, må det fremgå tilstrekkelig klart av kvalifikasjonskravet at dette blir gjort, jf. 
KOFA-2003-130
. Det er ikke omtvistet i denne saken at de kvalifikasjonskrav som oppdragsgiver har fastsatt i denne konkurransen oppfyller disse generelle kravene.
Når det gjelder de generelle prinsippene for tolkningen av kvalifikasjonskravene synes partene langt på vei å være enig om disse. Det skal foretas en objektiv tolkning av kvalifikasjonskravene, jf. LB-2016-104212. Innholdet i kravene må fastlegges med utgangspunkt i hvordan en rimelig opplyst og normalt påpasselig tilbyder ville forstått disse, jf. 
KOFA-2016-146
 avsnitt 23. Utgangspunktet må tas i en naturlig språklig forståelse av de formuleringene som er brukt, jf. 
KOFA-2014-81
 avsnitt 53 og 
KOFA-2016-146
 avsnitt 19, men også formålet med bestemmelsene, systembetraktninger og andre reelle hensyn kan trekkes inn, jf. 
Rt-2012-1729
 (Mika) og 
KOFA-2016-146
 avsnitt 19. Det nærmere innholdet i kvalifikasjonskravene må fastlegges på bakgrunn av de tilhørende dokumentasjonskravene og hva kontrakten går ut på, herunder kravspesifikasjonen og øvrige kontraktsdokumenter lest i sammenheng, jf. 
KOFA-2013-79
 avsnitt 37 og 
KOFA-2012-107
.
Oppdragsgiver kan ikke legge til grunn en snevrere eller videre fortolkning av kvalifikasjonskravene enn det som følger naturlig av ordlyden sett i sammenheng med kunngjøringen og konkurransegrunnlaget for øvrig, jf. Dragsten, op.cit., s. 503.
... ..
Hvordan kvalifikasjonskravet skal forstås må med andre ord avgjøres konkret, jf. 
KOFA-2016-146
 avsnitt 22.
Hvorvidt leverandøren oppfyller kvalifikasjonskravene som er satt i konkurransen beror på en konkret vurdering av innlevert dokumentasjon opp mot kvalifikasjonskravene, jf. Hålogaland lagmannsretts kjennelse 12. november 2015 i sak 
LH-2015-119650
, der det fremgår:
«Anskaffelsesforskriften inneholder ingen regler om hvilke krav som må stilles til oppdragsgivers evaluering av kvalifikasjonene til leverandørene. De grunnleggende krav i 
anskaffelsesloven § 5
 setter dermed rammene for gjennomføringen av evalueringen. Leverandørene skal likebehandles og måten kvalifikasjonskravene blir evaluert på skal være forutberegnelig og gjennomsiktig. Oppdragsgiver må også dokumentere hvordan evalueringen er foretatt.»
Det samme er lagt til grunn i en rekke andre avgjørelser fra lagmannsrettene og KOFA.
Når det ikke er uttrykkelig presisert i kunngjøring eller konkurransegrunnlaget hvilket nivå kvalifikasjonene må ligge på for å oppfylle kravet til deltakelse i konkurransen, hører det under oppdragsgivers skjønn å fastlegge terskelen for oppfyllelse av kvalifikasjonskravene. Måten kvalifikasjonskravet er utformet på innebærer imidlertid at rammene for skjønnsutøvelsen er begrenset, jf. 
KOFA-2016-146
 avsnitt 20. Det innkjøpsfaglige skjønnet kan bare overprøves dersom dette fremstår usaklig, vilkårlig eller kvalifisert urimelig, eller det er i strid med de grunnleggende kravene i 
anskaffelsesloven § 5
, jf. 
KOFA-2010-114
 og LB-2016-104212. Heller ikke dette er omtvistet mellom partene.
Hovedspørsmålet for lagmannsretten er om SVV i tillegg til å oppfylle fastsatte bestemmelser i konkurransegrunnlaget, har overholdt de grunnleggende krav i 
anskaffelsesloven (1999) § 5
 om likebehandling, forutberegnelighet og etterprøvbarhet gjennom anskaffelsesprosessen. Retten kan etter loven 
§ 8
 annet ledd sette til side beslutninger som SVV som oppdragsgiver har truffet i strid med loven, eller i strid med de generelle rettslige skrankene som gjelder for offentlige organers skjønnsutøvelse.
Lagmannsretten tar utgangspunkt i at tilbyderne ifølge konkurransegrunnlaget skal være teknisk, faglig, organisasjonsmessig og administrativt kvalifisert for de arbeider det gis tilbud på. I denne saken må kompetanse og erfaring dokumenteres ved at det skal gis en oversikt over de 3-5 siste og mest relevante tilsvarende oppdrag utført eller under utførelse i løpet av de siste 5 år. Kvalifikasjonskriteriene er minimumsvilkår for å kunne bli tildelt kontrakten.
SVVs beslutninger om å tildele kontrakt i en anbudskonkurranse vil, så langt den ligger innenfor SVVs innkjøpsfaglige frie skjønn, rettslig sett være uangripelig. Det kan imidlertid etterprøves rettslig om SVV har lagt vekt på momenter som for en rimelig opplyst og normalt påpasselig tilbyder – ut fra en objektiv vurdering- fremstår som relevante og forsvarlige.
Spørsmålet i saken blir om 
anskaffelsesloven § 5
, holdt opp mot kvalifikasjonskravet i konkurransegrunnlaget, er overholdt ved at det etter de fremlagt opplysninger i anbudsprosessen ville fremstå for tilbyderne som forutberegnelig at konkurrenten ble tildelt kontrakten. Allmennheten vil ved oppfyllelse av kravene i 
§ 5
 også få tillit til at offentlige anskaffelser skjer på en samfunnstjenlig måte, jf. anskaffelseslovens formåls-bestemmelse i 
§ 1
.
Lagmannsretten skal konkret ta stilling til to hovedproblemstillinger i saken.
Den første er hvordan kvalifikasjonskriteriet «erfaring fra arbeid av samme art og vanskelighetsgrad» skal tolkes. Hovedspørsmålene er om det er må anses oppstilt et absolutt krav om erfaring fra elektrodrift og -vedlikehold i tunneler, og om det er et absolutt krav om at slik erfaring må være opparbeidet i løpet av de siste fem årene.
Den andre hovedproblemstillingen er om SVV har holdt seg innenfor rammen av sitt innkjøpsfaglige skjønn ved praktiseringen av kvalifikasjonskriteriet, rett fortolket. Det sentrale spørsmålet her er om SVVs vurdering av at de referanseprosjektene BKK Enotek oppga i sitt tilbud var tilstrekkelig, bygget på feil faktum eller var uforsvarlig eller i strid med grunnleggende anskaffelsesrettslige prinsipper.
Lagmannsretten ser først på hva som er innholdet av kvalifikasjonskravet erfaring i dette tilfellet, basert på en objektiv fortolkning av konkurransedokumentene sett i sammenheng. Lagmannsretten er enig med byfogdembetet når retten i kjennelsen punkt 4.3 konkluderer med at «erfaring fra arbeid av samme art og vanskelighetsgrad» i dette tilfellet
« ... . må tolkes slik at tilbyderne må vise at de har erfaring fra tilsvarende prosjekter, samt ellers dokumentere erfaring fra alle kontraktens sentrale områder for å kvalifisere seg i konkurransen.»
Lagmannsretten viser til den praksis byfogdembetet har nevnt til støtte for denne konklusjonen.
Partene er enige om at elektroarbeider i tunneler er et sentralt område i kontrakten.
Det springende punktet er om erfaring fra slikt arbeid i tunneler må anses som et absolutt krav for å kvalifisere seg i konkurransen. Lagmannsretten mener at svaret på det må være nei. For det første er det ikke sagt noe uttrykkelig om dette i tilknytning til «samme art og vanskelighetsgrad» i konkurransegrunnlaget del B2 punkt 4.1.1 eller i tilknytning til de tilhørende dokumentasjonskravene i del E2. Klassifikasjonen av de tunnelene som kontrakten omfattet, indikerte heller ikke at det her var tale om tunnelspesifikke elektroarbeider av uvanlig krevende karakter. Bortsett fra én tunnel i klasse C dreide det seg bare om tunneler i klasse A og B, det vil si tunneler som var korte og/eller med lav årsdøgntrafikk.
Lagmannsretten finner støtte for sin konklusjon i 
KOFA-2016-177
, som gjaldt konkurranse om kontrakt for oppgradering av elektriske og styringstekniske installasjoner i to tunneler på E16. Spørsmålet var om valgt leverandør skulle vært avvist fra konkurransen. I avsnitt 26-28 uttalte KOFA:
« ... . Innklagede har vurdert at valgte leverandørs erfaring fra arbeid offshore og i kraftverk og haller er av sammenliknbar art og vanskelighetsgrad som de arbeider kontrakten omfatter. Klager anfører imidlertid at kvalifikasjonskravet må forstås på den måten at [det] stiller krav til erfaring fra arbeid i tunnel. Dette kan ikke føre frem. Verken ordlyden i kvalifikasjonskravet eller beskrivelsen av de arbeider som skulle utføres gir grunnlag for å hevde at kvalifikasjonskravet skal forstås på den måten».
Konkurransegrunnlaget tolkes etter dette slik at det ikke er nødvendig for tilbydere å dokumentere spesifikk erfaring fra elektroarbeider i tunnel. Men de må dokumentere erfaring med drift og vedlikehold av elektriske installasjoner med SRO og automasjon (SRO- og automasjonskompetanse) av tilsvarende kompleksitet som det man finner i de tunnelene som konkurransegrunnlaget omfatter.
Det andre hovedspørsmålet når det gjelder tolking av kvalifikasjonskravet, er om det oppstilles en absolutt krav om at bare erfaring fra de siste fem årene er relevant og kan vektlegges. Grensen på fem år fremgår ikke av beskrivelsen i konkurransegrunnlaget del BS punkt 4.1, men fremkommer i del E2 om dokumentasjonskrav, hvor det står: «oversikt over de 3-5 siste mest relevante tilsvarende oppdrag utført eller under utførelse i løpet av de siste 5 år». Noe mer om tidsavgrensningen står det ikke. Det er heller ikke opplyst at eldre dokumentasjon ikke vil bli tatt hensyn til.
Lagmannsretten legger til grunn at avgrensningen til fem år har sitt utspring i 
anskaffelsesforskriften (2006) § 17-9
 første ledd bokstav f nr. 2, som sier at oppdragsgivere ikke har anledning til å be leverandørene om dokumentasjon av prosjekter lenger enn fem år tilbake i tid. Det er mulig det var rom for å sette en videre tidsramme i konkurransegrunnlaget der det var nødvendig av hensyn til konkurransen, jf. forskriften til den nye anskaffelsesloven, men det er uten interesse her.
At oppdragsgiver er avskåret fra å 
kreve
 dokumentasjon av erfaring fra prosjekter som er eldre enn fem år, gir etter lagmannsrettens syn ingen avgjørende føringer for om oppdragsgiver har 
anledning
 til å legge vekt på frivillig fremlagt dokumentasjon av slike når han konkluderer at en tilbyder er kvalifisert. Heller ikke de mulighetene forskriften gir for alternativ dokumentasjon for nyetablerte leverandører, gir etter lagmannsrettens syn noen klare føringer for å besvare dette spørsmålet. Spørsmålet kommer på spissen der eldre referanseprosjekter er nødvendige for å kunne anse kravet til relevant erfaring som oppfylt. Man kan på den ene siden fremholde at de grunnleggende hensyn som anskaffelsesregelverket skal ivareta, neppe vil lide skade ved å vektlegge ikke etterspurt dokumentasjon som viser at tilbyderen er kvalifisert, samtidig som det fremmer lovens formål at alle kvalifiserte tilbydere får delta i konkurransen. En oppdragsgiver har etter omstendighetene anledning til å se hen til annen enn etterspurt dokumentasjon i tilbudet som viser at tilbyder likevel er kvalifisert, jf. 
KOFA-2014-124
 avsnitt 31 med henvisning til KOFA-praksis. På den andre siden vil hensynene til likebehandling og forutberegnelighet sette skranker for hvilken dokumentasjon ut over den etterspurte som det kan legges vekt på når dette ikke er angitt i konkurransegrunnlaget.
Lagmannsretten trenger ikke ta endelig stilling til dette – ifølge partene – uavklarte rettsspørsmålet, fordi den er kommet til at BKK Enoteks erfaring fra Haukelandtunnelen på det kritiske punktet i kvalifikasjonsvurderingen, nemlig kompetanse innen SRO og automasjon, uansett ikke kan vektlegges i kvalifikasjonsvurderingen. Det vises til lagmannsrettens nærmere bemerkninger om dette nedenfor.
Lagmannsretten går nå over til å vurdere den konkrete skjønnsutøvelsen, det vil si om SVV har overskredet rammene for sitt innkjøpsfaglige skjønn ved vurderingen av at BKK Enotek var kvalifisert for kontrakten. Utgangspunktet for vurderingen er lagmannsrettens tolking av kvalifikasjonskriteriet; at tilbyderne må dokumentere erfaring fra arbeid av samme art og kompleksitet som i den aktuelle kontrakten, herunder alle kontraktens sentrale arbeidsområder, men ikke nødvendigvis erfaring spesifikt fra elektroarbeider i tunnel. Denne presiseringen av kvalifikasjonskravet etablerer en ramme for det skjønnsmessige spillerommet som SVV har ved vurderingen av om kvalifikasjonskravet er oppfylt.
Når det gjelder den konkrete kvalifikasjonsvurderingen som SVV har foretatt, er partene enige om at begrunnelsen i SVVs brev 28. mars 2017 for hvorfor BKK Elektro ble ansett kvalifisert for oppdraget, danner utgangspunktet for vurderingen av avvisningsspørsmålet. I brevet uttaler SVV blant annet:
«Vi har ikke vurdert erfaring med «tunnelarbeider» i seg selv som avgjørende for å være kvalifisert. I den grad omgivelsene for utførelsen av arbeidene er relevant, gjelder dette i hovedsak (HMS-)utfordringene ved å arbeide på/ved trafikkert veg. Referanseprosjektene viser at BKK Enotek AS har omfattende erfaring med arbeid på /ved veg, herunder arbeidsvarsling og sikring. For øvrig har BKK Enotek AS vist til utført arbeid i Haukelands-tunnelen. Selv om arbeidet ble utført i 2011, har vi ansett dette som en relevant erfaring.
Når det gjelder klagens anførsel om at BKK Enotek AS mangler erfaring med SRO/ automasjon, er vi enig i at firmaet ikke har dokumentert konkret erfaring med drift/ vedlikehold av alle deler av de anlegg som kontrakten omfatter. Men vi har i vår kvalifikasjonsvurdering heller ikke lagt til grunn at det er nødvendig med så omfattende erfaring for å regnes som kvalifisert. Mye av utstyret er særegent for riks- og fylkesveganlegg, og et for strengt krav om detaljert erfaring vil kunne utgjøre et hinder for at nye aktører på markedet. BKK Enotek AS har dokumentert erfaring innen fagfeltet SRO, med referanseprosjekter som gjelder lysstyring i tunnel, veglysanlegg og signallysanlegg, der f.eks. levering av tavler, sensorer i kjørebanen, kommunikasjon mot kollektivtransport og mot vegtrafikksentral er omfattet. Slik Statens vegvesen har vurdert det, er BKK Enotek AS' erfaring med SRO/automasjon ikke grunn til å avvise firmaet fra konkurransen.
Uten at det er avgjørende, viser vi også til at BKK Nett AS / BKK Enotek AS i løpet av de siste år har deltatt og blitt vurdert som kvalifisert i de tilsvarende konkurransene «E1260 Hordaland vest» og «E1454 Sogn». I disse konkurransene har erfaring med SRO ikke blitt regnet som avgjørende for å bli kvalifisert.
... .
Når det gjelder anførselen om at tilbudets nøkkelpersoner mangler kompetanse/ erfaring med tunnelarbeider og automasjon, bemerkes for ordens skyld at BKK Enotek AS har oppgitt seks nøkkelpersoner, og ikke tre slik klager synes å anta. Av CV'er i tilbudet fremgår erfaring med eksempelvis arbeider i Haukelandstunnelen, der automasjon var en del av kontrakten (Pedersen, Dahle). Prosjektleder Karlsen var for øvrig BKKs prosjektleder på denne kontrakten. For øvrig fremkommer automasjonskompetanse sporadisk på CV'ene gjennom enkelte kurs (Karlsen, Dahle) og erfaringer fra arbeid med trafikksignalanlegg (Davidsen, Dahle).
Lagmannsretten bemerker først at det ikke er omtvistet at BKK Elektro har dokumentert at de er kvalifisert til en rekke av de oppgaver som arbeider i tunneler innebærer, så som beredskap, HMS, arbeidsvarsling, trafikkregulering mv., jf. byfogdens omtale av slike forhold i kjennelsen på side 21 første og andre avsnitt. Det er heller ikke omtvistet at BKK Elektro er tilstrekkelig kvalifisert til drift og vedlikehold av veibelysning i alminnelighet.
Spørsmålet er om BKK Elektro gjennom sine referanseprosjekter har dokumentert at de er kvalifisert for drift og vedlikehold av elektriske installasjoner i de tunnelene som kontrakten omfatter. Det lagmannsretten skal ta stilling til, er om det var i samsvar med kravene til forsvarlighet og forutberegnelighet når SVV la til grunn at BKK Enoteks referanseprosjekter var av samme art og vanskelighetsgrad når det gjelder automasjon og styring, regulering og overvåking (SRO).
BKK Enotek dokumenterte fire tidligere prosjekter som SVV har lagt til grunn at også omfatter SRO og automasjon. Det var to kontrakter om drift og vedlikehold av veilys i Bergen og omegn, en kontrakt for levering, montering, programmering og testing av signalanlegg i Natlandsvegen og Hardangervegen, samt en kontrakt for utskifting av kabelbro og belysning i Haukelandtunnelen. Den femte referansen gjaldt utskifting av veibelysning til LED-lys.
Drift av veibelysning omfatter SRO og automasjon, men det dreier seg om relativt enkle systemer med begrenset risiko dersom feil oppstår. Sjefsingeniør Gjesdahl i SVV bekreftet dette under de muntlige forhandlingene. Signalanlegg har mer kompleks automasjon, som nærmere angitt i SVV’s brev. Denne kontrakten gjaldt imidlertid elektroinstallasjon, ikke drift og vedlikehold, og var begrenset til 0,2 årsverk. Så vidt lagmannsretten har forstått, er partene enige om at det femte referansearbeidet som gjaldt utskifting til LED-lys, ikke omfattet SRO og automasjon.
BKK Enoteks oppdrag i Haukelandstunnelen gjaldt utskifting av belysning. Den fremlagte utstyrslisten for prosjektet, skjema D2-V38, viser at bare få typer tunnelutstyr var omfattet av leveransen. Videre fremgår det av fremlagt byggemøtereferater for prosjektet datert 27. januar og 14. februar 2011 at det var byggherren selv som foresto automasjonsarbeidet ved levering og installasjon av programmerte styringsenheter (PLS, programmerbar logisk styring). Det er derfor feil når det i SVV’s brev står at automasjon var en del av denne kontrakten. I en uttalelse som SVV innhentet i en annen elektrodriftskonkurranse der BKK Enotek også hadde oppgitt Haukelandstunnelen som referanse, ble det opplyst at selskapet hadde liten eller ingen kompetanse på automajonssiden.
SVV har i sin klagebegrunnelse lagt til grunn at BBK Enoteks arbeider i Haukelandstunnelen omfattet automasjon/SRO, uten at det for lagmannsretten er tilbudt noen ytterligere bevis for hva SVV bygget denne oppfatningen på. Ut fra bevisførselen finner lagmannsretten det mest sannsynlig at disse arbeidene ikke omfattet SRO og automasjon. Dette prosjektet kunne derfor ikke lovlig brukes som referanseprosjekt i kvalifikasjonsvurderingen når det gjaldt denne typen kompetanse. Som tidligere nevnt er det da ikke nødvendig å ta stilling til om SVV var forhindret fra å legge vekt på disse arbeidene i kvalifikasjonsvurderingen fordi de lå mer enn fem år tilbake i tid.
Dette innebærer at SVV har bygget på uriktig faktum i sin klagebegrunnelse når det gjelder arbeidene i Haukelandstunnelen og erfaringen til de ansatte som deltok i dette prosjektet. Spørsmålet blir da om det likevel lå innenfor rammene for SVV’s innkjøpsfaglige skjønn å kvalifisere BKK Enotek i konkurransen basert på de tre andre nevnte referanseprosjektene som omfattet SRO og automasjon. For ordens skyld kan det nevnes at BKK Enoteks tilbud utelukkende var basert på egen kompetanse på dette området. Selskapet har ikke ansett det nødvendig å knytte til seg ekstern kompetanse gjennom fremleggelse av forpliktelseserklæring, jf. konkurransegrunnlaget del B2 punkt 4.1.1.
SVV har fremhevet at utstyrsnivået i tunnelene som omfattes av denne kontrakten er lav sammenlignet med mange av de andre elektrodriftkontraktene SVV har. Sjefingeniør Gjesdahl opplyste i sin forklaring at 35 av de 76 tunnelene som omfattes, kun har veibelysning. Om lag 35 av tunnelene har programmerte styringsenheter (PLS). Klassifikasjonen av tunnelene i denne saken reflekterer at sikkerhetsnivå og risiko er i den lavere enden av skalaen. BMO Elektro på sin side har fokusert på at arbeid i tunnel omfatter ulike typer elektriske anlegg samt kritisk utstyr knyttet til sikkerhet og beredskap. Fordi konsekvenser av feil kan bli alvorlige, er kompetanse innen SRO og sentralt ved elektroarbeider i tunnel. Selv om utstyrstettheten i disse tunnelene er lavere enn i andre kontrakter med tunneler i høyere klasser, og korte og/eller lite trafikkerte tunneler generelt har lavere risikonivå enn lange, viser den utfylte utstyrslisten i dette konkurransegrunnlaget, D2-V38 Tunnelutstyr, at kontrakten omfattet så godt som alle ulike typer elektrisk utstyr som SVV bruker i tunneler, med noen få unntak (asymmetriske vifter, siktmålere, noen typer skilt og automatiske bommer).
Det fremgår av SVV’s klagebegrunnelse at SVV har lagt en relativt lav kvalifikasjonsterskel til grunn i denne konkurransen. SVV uttaler at «det ikke er nødvendig med så omfattende erfaring for å regnes som kvalifisert. Mye av utstyret er særegent for riks- og fylkesveier, og et for strengt krav om detaljert erfaring vil kunne utgjøre et hinder for nye aktører på markedet».
I utgangspunktet ligger det innenfor SVVs innkjøpsfaglige skjønn å bestemme terskelen. I den forbindelse bemerker lagmannsretten at selv om SVV har brukt likelydende kvalifikasjonskrav her som i mange andre av sine elektrodriftskontrakter, også kontrakter som gjelder høyere klassifiserte tunneler med høyere grad av kompleksitet, så innebærer ikke uttalelsen i SVVs veileder NA-rundskriv 2010/8 om enhetlig praktisering av kvalifikasjonsvurderingen, at SVV er nødt til å legge samme kvalifikasjonsterskel til grunn i alle disse kontraktene. Uten å komme i konflikt med kravene til forutberegnelighet mv., må SVV være berettiget til å legge terskelen høyere der det fremgår av beskrivelsen i konkurransegrunnlaget sett i sammenheng at de arbeider som skal utføres og det utstyret som skal håndteres er av kompleks art – og omvendt der konkurransegrunnlaget viser at arbeidene er av mindre kompleks art. Dette er en direkte konsekvens av at kvalifikasjonskravet må tolkes i lys av hva som ellers fremgår av konkurransegrunnlaget.
Spørsmålet blir etter dette om rammene for det det innkjøpsfaglige skjønnet er overskredet i strid med kravet til forsvarlighet og forutberegnelighet slik dette er nedfelt i 
anskaffelsesloven (1999) § 5
.
I den konkrete begrunnelsen har SVV vist til at BKK Enotek har SRO-erfaring fra veilys- og signalanlegg, i tillegg til lysstyring i tunnel. Lagmannsretten kom ovenfor til at det siste ikke var riktig. Kvalifikasjonsvurderingen bygger derfor delvis på feil faktisk grunnlag. Denne feilen rammer også SVV’s merknader i klagebegrunnelsen knyttet til nøkkelpersonene Dale, Pedersen og Karlsens arbeider i Haukelandsprosjektet, der automasjonsaspektet fremheves. Spørsmålet blir da om denne svikten i vurderingsgrunnlaget gjør at kvalifikasjonsvurderingen må settes til side fordi den er i strid med kravet til forsvarlighet og forutberegnelighet, eller om SRO- og automasjonserfaringen knyttet til veilysprosjektene og trafikklysanleggene likevel er tilstrekkelig til å komme over den terskelen som ut fra en tolking av kvalifikasjonskravet – erfaring fra arbeid av samme art og vanskelighetsgrad – må anses som minimumskvalifikasjoner i konkurransen.
Lagmannsretten er – under noe tvil – kommet til at SVV har overskredet sin skjønnsfrihet. Som nevnt ovenfor, fremgår det av konkurransegrunnlaget at det var mange og ulike typer elektroinstallasjoner i de tunnelene som er omfattet av konkurransen. SVV har ikke for lagmannsretten tilbudt forklaringer eller andre bevis som sannsynliggjør at drift av veibelysning og noe – men begrenset – erfaring fra installasjon av trafikklysanlegg uten driftsansvar, er av «samme art og vanskelighetsgrad» når det gjelder SRO- og automasjonskompetanse som drift av det aktuelle tunnelutstyret. Ut fra beskrivelsene i konkurransegrunnlaget fremstår tunnelutstyret som et relativt komplekst og sammensatt styrings- og sikkerhetssystem, herunder forbudet med risiko, som krever spesiell kompetanse. Saken her skiller seg derfor fra 
KOFA-2016-177
 som er omtalt ovenfor, der valgt leverandør hadde dokumentert erfaring fra elektroarbeid av kompleks art offshore og i kraftverk og haller, og som derved var av sammenlignbar art og vanskelighetsgrad som i tunneler.
Ut fra en samlet vurdering har SVV, slik lagmannsretten ser det, ikke påvist at den konkrete skjønnsutøvelsen tilfredsstiller kravene til forsvarlighet og forutberegnelighet. BKK Enotek skulle følgelig vært avvist fra konkurransen fordi selskapet på ett av kontraktens sentrale områder ikke har dokumentert SRO- og automasjonserfaring av samme art og vanskelighetsgrad, jf. 
anskaffelsesforskriften (2006) § 20-12
 første ledd bokstav a.
Etter dette skal anken forkastes.
BMO Elektro har vunnet saken og har krav på å få dekket sine sakskostnader for lagmannsretten etter hovedregelen i 
tvisteloven § 20-2
. Det er ikke grunnlag for å frita staten for erstatningsplikten etter bestemmelsens tredje ledd. I henhold til fremlagt oppgave er omkostningskravet på 459 677,25 kroner, som i sin helhet er salær eks. mva. Staten har påpekt at kravet samlet sett fremstår som for høyt, og det er særlig satt spørsmålstegn ved nødvendigheten av antall medgåtte timer mellom tilsvar og muntlig forhandling. Lagmannsretten er enig i dette, og mener salærkravet ligger utenfor det som må anses som nødvendig, jf. 
tvisteloven § 20-5
. Det kan ikke ses at det har kommet til noe nytt i saken av betydning mellom behandlingen i byfogdembetet og i lagmannsretten. For byfogden var BMO Elektros salærkrav – som ble tilkjent i sin helhet – på 463 500 kroner. Lagmannsretten fastsetter erstatningen for nødvendige sakskostnader i lagmannsretten til 350 000 kroner.
Kjennelsen er enstemmig.
Slutning:
1.
Anken forkastes.
 
2.
I sakskostnader for lagmannsretten betaler staten v/Samferdselsdepartementet og Sogn og Fjordane fylkeskommune en for begge og begge for en til BMO Elektro AS 350 000 – trehundreogfemtitusen – kroner innen to uker fra forkynnelsen av kjennelsen.
